**WILLIAM  SHAKESPEARE – HAMLET, KRALEVIC DÁNSKÝ**  (1601)

==_Literární druh__:==_ drama

==_Literární žánr__:_== tragédie o 5 dějstvích

==_Téma:_== Hamletova pomsta za smrt svého otce

==Motivy==: zloba, vražda, pomsta, intriky, nenávist, smrt, láska, přátelství, svědomí

==_Hlavní myšlenka:_== Hra představuje bezohlednou touhu po moci, která se nezastaví ani před násilím a intrikami; objevují se úvahy o smyslu života (Hamletův monolog).

==_Časoprostor:_ == poč. 17. století (autorova současnost), dánský hrad Elsinor


==_Kompozice:==_
anglická alžbětinská tragédie o 5 dějstvích; děj je řazen chronologicky s rychlým spádem, ale brzdí ho filozofické úvahy a otázky

_Stavba dramatu:_ (**expozice** – úvod, kde je naznačena základní situace, nebo-li vstup do děje a naznačení zápletky, **kolize** – zápletka se prohlubuje, **krize** – vyhrocení zápletky, **peripetie** – naznačení řešení celé zápletky, **katastrofa** – tragický závěr) 

1) _expozice:_ Duch řekne Hamletovi, že ho zabil jeho strýc a že ho má pomstít.

2) _kolize:_ Hamlet chce Claudia zabít, ale nemá žádné důkazy.

3) _krize:_ Hamlet už má důkaz, ale Claudius ho posílá do Anglie, kde má být popraven.

4) _peripetie:_ Hamlet se vrátí zpět, odhodlán Claudia zabít. Je vyzván na souboj Leartem, který se spolčil s Claudiem. Ten chce Hamleta zabít. 5) _katastrofa:_ Při souboji umírá jak Hamlet, tak i Leartes. Hamletova matka se otráví a Hamlet z posledních sil zabije Claudia.

==_Postavy:_==
**Hamlet** – typ rozpolceného člověka, touha po naplnění ideálů x pocit povinnosti trestat zlo; pochybnost a nedůvěra ve vlastní síly, ale touha po činu
**Claudius** - Hamletův strýc a nevlastní otec (manžel matky – vdovy), zrádný, zákeřný a podlý; neschopný vlády, ale ctižádostivý
**Gertruda** – Hamletova matka, královna, vnitřně rozpolcená (dobro a zlo)
**Horatio** – Hamletův nejlepší přítel, čestný a spravedlivý, harmonická osobnost, schopná soudit Hamletovo jednání a Claudiovu vinu
**Polonius** – nejvyšší královský komoří, otec Ofélie a Laerta, svou oddaností králi je až směšný, doplatí životem na svou chorobnou snahu zalíbit se
**Ofélie** – dcera Polonia, miluje Hamleta, ale nedokáže prosadit svou lásku, řídí se radami svého otce, po smrti otce zešílí a spáchá sebevraždu utonutím
**Leartes** – syn Polonia, spolčen s králem, šlechtic s rytířským vychováním; král ho poštve proti Hamletovi,  v souboji s ním Leartes umírá

==_Vedlejší postavy:_==
**Voltimand, Kornelius, Rosenkratz, Guildenstern** (dvořené), **Marcellus, Bernardo, Francisko** (důstojníci), **Reynaldo** (Poloniův sluha), **angličtí vyslanci, herci, dva hrobníci,** **Fortinbras** (norský kralevic), **duch Hamletova otce**


==_Jazykové prostředky:_==
Tragédie je psaná **ve verších,** je použit blankvers (nerýmovaný sylabotónický jambický verš o pěti stopách).

- **jamb** = veršovaná stopa složená ze slabiky nepřízvučné a přízvučné nebo krátké a dlouhé 

 Příznačné jsou **dvě jazykové roviny** prince Hamleta. Jedna z nich je vážná, druhá má vyjadřovat „šílenství“. Hamlet hovoří **ve slovních hříčkách**, které jsou ostatním neprůhledné. Tato jejich „slepota“ je však dána setrváním na tradičním modelu komunikace, plném frází, kdy vše je řízeno etiketou, zdravý rozum zde nemá místo.  Příběh má **_spád_**, který je ovšem často přerušovaný **_filozofickými úvahami_**.

Hra je tvořena **dialogy**, časté je použití **monologů**, kterými se charakterizují postavy.

Typické jsou **_Hamletovy dlouhé filozofické monology_**, v nichž se snaží rozumem pochopit smysl lidské existence a historického dění.

**_Stylově_** se autor pohybuje od **_vtipných_** až **_sarkastických_** poznámek cynických hrobníků na adresu mrtvé Ofélie až po **_vážné_** výstupy tragických postav trýzněných duševním neklidem (královna, Claudius, Hamlet, Ofélie).

- prvky **_tragické_** i **_komické_**, **_satirické_**, **_patos_**, **_slovní hříčky_**, **_dvojsmysly_**, **_komické_** prvky nejsou odděleny od **_tragických_**

_Hamlet jako inspirační zdroj pro jiná umělecká díla:_  
Jedná se o jedno z nejvlivnějších děl světového dramatu, které se projevilo v tvorbě jak českých, tak zahraničních umělců. Nechali se jím inspirovat např. **Karel Čapek** (**_Apokryfy_**), **Vladimír Holan** (**_Noc s Hamletem), E. F. Burian_** (**_Hamlet III., kralevic dánský anebo Být či nebýt čili Trůny dobré na dřevo_**) nebo **Ivan Vyskočil** (**_Haprdáns neboli Hamlet PRinc DÁNský ve zkratce_** ). 


==_Filmové zpracování:_==
**Hamle**t - 1990, scénář: **_Franco Zeffirelli_**, **_Christopher De Vore_**;  režie: **_Franco Zeffirelli_**;  hlavní role: **_Mel Gibson_** (_Hamlet, kralevic_)




# ==**William Shakespeare**== (viljem šejkspír) 1564 Stradford nad Avonou - 1616 tamtéž

- největší anglický i světový dramatik a básník, vrcholný umělecký **představitel evropského humanismu a pozdní renesance**, nejvýznamnější představitel alžbětinského divadla; většinu ze svých známých děl vytvořil mezi lety **1589 - 1613**

**_alžbětinské divadlo_** -vrcholné období  anglického divadla asi od 1580 do zač. 17. st. za vlády Alžběty I., často zahrnuje i drama za vlády

 Jakuba I.a Karla I. do uzavření divadel za anglické revoluce (1642)

V mládí vystudoval gymnázium, kde se naučil latinsky a řecky. V osmnácti letech se oženil, jeho žena byla o osm let starší. Půl roku po svatbě se jim narodila dcera Zuzana a později dvojčata Judita a Hamnet (syn v 11 letech zemřel).

R. 1585 odešel do Londýna, kde hrál v různých divadelních společnostech – byl uznávaným dramatikem a hercem.

Měl přístup do londýnských právnických kolejí i ke dvoru královny Alžběty I., kde se hrály jeho hry. Shakespearova společnost se jmenovala _Služebníci lorda komořího_ (hrála v divadle **_Růže_**).

R. 1598 se **Shakespeare** stal spolumajitelem divadla **Globe** (r. 1613 vyhořelo, při představení Jindřicha VIII. se používal pro zvláštní efekty střelný prach). **Shakespearovi** se připisuje 37 her (u některých je autorství sporné).

==_Shakespearova  tvorba – rozdělení:_==

**1.** **_divadelní hry_**: a) _komedie_  b) _tragedie_  c) _historie hry_ (anglické dějiny, dějiny antiky)

**2.** **_básně + sonety_** (dochovalo se jich 154, autor je věnoval příteli, popř. tajemné černé dámě)

_Shakespearovy_ historické hry, komedie a tragédie čerpají látku z národních britských kronik i z antické historie, z italských i domácích novel a básní, ze starších her, ústního podání, lidových balad.

**tragédie: _Romeo a Julie_** (1595), **_Hamlet, kralevic dánský_** (1601), **_Othello_** (1604), **_Král Lear_** (1606), _**Macbeth**_ (1606)

**komedie: _Zkrocení zlé ženy_** (1593), **_Sen noci svatojánské_** (1595), **_Kupec benátský_** (1595), **_Mnoho povyku pro_ _nic_** (1599),

 **_Jak se vám líbí_** (1599), **_Večer tříkrálový_** (1600), **_Veselé paničky windsorské_** (1600)

**historické hry: _Jindřich VI._** (1590), **_Richard III._** (1592-93), **_Julius Caesar_** (1600), **_Antonius a Kleopatra_** (1607) 

==**Znaky shakespearovského dramatu:**==
- nerespektování aristotelského zákona tří jednot (místo, čas, děj)
- obraz pozemského života, kladných i záporných lidských vlastností (žárlivost, vášeň, přátelství, věrnost, sobeckost, nenávist, touha po         
  moci, majetku, bezohledná lačnost po slávě apod.)
-  velké množství postav a lidských typů (hrdinských, tragických, vážných i směšných); lidé zlí a odpuzující - nepozbývají živosti
   a věrohodnosti, během hry se vyvíjejí, autor sleduje lidské city a schopnosti do všech myslitelných podrobností, nic nezjednodušuje,
   sleduje, jak se chovají, jak se stávají  tím, čím jsou – aby divák cítil – _tak bych dopadl i já_            
-  skvělá charakteristika postav (_výrazné ženy, nepodřízené, samostatně rozhodující o svém životě_ – Juliina chůva, Kateřina;

    _kariéristé, egoisté_ – Jago, Polonius, Lear; _ušlechtilé charaktery_ – Merkucio) – nikdy ne jednostranné  

-   příčinou renesanční tragédie je lidská vášeň nebo náhoda (ne osud jako v antickém dramatu, proti němuž je vzpoura marná)
-   komické prvky nejsou ostře odděleny od tragických
-   veršovaný jazyk se střídá s hovorovou prózou; blankvers (nerýmovaný pětistopý jambický verš)

# ==**Osobnosti renesanční literatury:**==

ITÁLIE: **Dante Alighieri** (1265-1321) - duchovní epos**_: Božská komedie_**, **Francesco Petrarca** (1304-1374) – milostná poezie, převážně sonety – znělky: **_Canzoniere_** (**_Zpěvník_**), **Giovanni Boccaccio** (1313-1375) – soubor novel, nejčastěji milostných: **_Dekameron_**; FRANCIE: **Francois Villon** (asi 1431- asi 1463) – básnické skladby: **_Závěť_** (_Velký testament_) a **_Odkaz_** (_Malý testament_); ŠPANĚLSKO: **Miguel de Cervantes Saavedra** (1547-1616) – román: **_Důmyslný rytíř don Quijote de la Mancha_**; ANGLIE: **William Shakespeare** (1564-1616) 

**Humanismus** (z lat. _humanus_ – lidský) – obracel se ke zkoumání myšlenkového a kulturního odkazu antiky

**_Renesance_** (z francouzského _renaissance_ – znovuzrození, obroda, a to z lat. _nascentia_ – narození)

- přelom 13.-14. stol. (severní Itálie – Florencie) – poč. 17. stol.


# ==**_Charakteristika období_** (**_hlavní znaky renesance_**)**:**==
- návrat k antické kultuře jako vzoru
- zdůraznění lidské individuality (proti středověkému poznání  Boha a zájmu o posmrtný život
  staví poznání člověka a pozemského života = všestrannost poznání)
- kult smyslů a rozumu (proti kultu víry)
- pocit sebevědomí jednotlivce (víra ve vlastní síly)
- rozvoj literatur v národních jazycích (místo latiny)
- rozvoj vědeckého poznání, zejména v oblasti přírodních věd
  (astronomické objevy – _Mikuláš Koperník_, _Galileo Galilei_, _Giordano Bruno_)
- doba zámořských objevů a cest (např. italský mořeplavec _Kryštof Kolumbus_ – 1492 objevení Ameriky,

  portugalský mořeplavec _Fernando de Magalhães_ [magaljenš])

- vzestup měšťanstva a měst
- vynález knihtisku (Němec _Johannes Gutenberg_ – pol. 15. stol.); do r. 1500 říkáme tiskům

  **_inkunábule_** (prvotisky); první tištěná česká kniha – **_Trojánská kronika_** (Plzeň kolem r. 1468)

  _Rozvoj umění_ - mnohostrannost umělců - _Leonardo da Vinci_ - malíř (Mona Lisa, Poslední večeře), vědec,  

  vynálezce, konstruktér, teoretik umění

- _malířství_ (návrat k přírodě, objev perspektivy) - _Michelangelo Buonarroti_ [mikelandželo], _Leonardo da Vinci_,

  _Raffaello Santi_, _Hieronymus Bosch_

- _architektura_: vodorovné pravoúhlé linie, jónské sloupy, kopule – např. chrám sv. Petra  (italský architekt _Bramante_) 
- _literatura_: v popředí lit. nauková (cestopisná, životopisná, pedagogická), lyrika (city člověka), alegorie      


# ==**_Rozhovor Ludmily Korecké z knihy Martina Hilského_** - **Když ticho mluví**==

Podstatou Hamletova problému je, že pochybuje. Hamlet je duchem svého zavražděného otce vyzván k jeho pomstě a pomstu přísahá, jenomže jí není schopen - v tom to je. On ověřuje, zda duch říká pravdu, jestli to není ďáblovo dílo. V té době byli duchové vykládáni různě a podle jednoho výkladu to byl herecký výkon ďábla. Čili to mohl být ďábel převlečený za ducha starého krále a podněcující Hamleta k ďábelskému činu. Hamlet si to prověřuje - právě proto předstírá, že není zdravý na duchu, a králi Claudiovi - čili vrahovi - nechá jeho čin předvést v divadelním představení. Na začátku přijal výzvu ke mstě a pak ji strašně zkomplikoval. Naštěstí.  
  
Takže si nemyslíte, že je Hamlet slaboch?  
  
Jsem přesvědčen, že pochybování není výraz slabosti. Hamlet je muž myšlenky. Má velký dar reflexe i sebereflexe, sebezkoumání. V jeho skepsi a tázání bych viděl spíš sílu. Není to síla akčního hrdiny, je to síla jiného druhu, ale je to síla, dokonce velká síla. Z mého hlediska vlastně ta slabost není slabost.  
  
Jenomže co s tím, když se člověk nedokáže rozhodnout?  
  
Za tuto interpretaci zodpovídá anglický herec a režisér Laurence Olivier, který dal své filmové verzi Hamleta podtitulek: Drama o muži, který se nemohl rozhodnout. Ale to je trošičku zjednodušující. Já proti tomu namítám, že někdy je těžké se rozhodnout. Co je zajímavého na akčních mstitelích, mužích činu? Pro mě není řešení okamžitě jednat betz přemýšlení. Hamlet je zajímavý právě tím, že je zmítán protikladnými argumenty. Já vím, že je tradičně viděn jako smutný princ s lebkou v ruce, čili se sklonem k melancholii a sebezpytování, ale to je stereotyp. Herec, který Hamleta hrál v Shakespearově době, byl daleko víc mužem činu a i velmi razantně vypadal. Myslím, že dnes nemístně oddělujeme intelektuála od muže činu, že renesance to nedělala, a tak v podání Richarda Burbage mohl být Hamlet muž myšlenky a zároveň muž činu. Mohl přemýšlet i šermovat. Hamlet má úžasný smysl pro humor, je vitální, plný života, někdy velmi tvrdý, a byl to dobrý šermíř, lepší než Laertes, jak dokázal v souboji, který je čistou akcí, při něm se nemluví. Jenomže Laertes je jenom sportovní typ, já ho vidím jako absolventa americké univerzity, který hraje rugby. Kdežto Hamlet je mnohem mnohostrannější. Umí šermovat, ale zároveň je to učenec a introspektivní, sebezpytující člověk. Když se řekne Hamlet, naskočí mi slovo složitost a myslím si, že proto je pořád živý, což by nebylo možné, kdyby byl pouze akční mstitel nebo pouze melancholický princ. Nemělo by to zkrátka být buď, anebo, silný, nebo slabý. Dobrý Hamlet by měl mít obojí.  
  
Takže co je podle vás tragédií Hamleta?  
  

Svědomí. To je jedno z klíčových slov, které musí u Hamleta padnout, je to mimo jiné tragédie svědomí.  
  
"Tak svědomí z nás dělá zbabělce" - řečeno slovy Hamleta.  
  
A tady je to komplikované i jazykově. V moderní angličtině jsou slova "conscience" - _svědomí" a "consciousness" - "vědomí". Ale v renesanční angličtině znamenalo slovo "conscience" jak "svědomí", tak "vědomí". No, a to má úplně zásadní význam pro interpretaci slov, která jste citovala. Mohlo by se to přeložit - a logičtěji - také: "To vědomí z nás dělá zbabělce." V tomto případě jde o vědomí věcí za pozemským životem. Hamlet vlastně říká, že smrt je neznámá krajina a my to víme. Jsme si vědomi toho, že nevíme, co je za smrtí, je-li tam vůbec něco. Čili u něj se objevuje i skepse, kterou by například ortodoxní věřící okamžitě musel odmítnout. Hamlet ne. Tento křesťanský princ je schopen skepse, která je důležitá, myslím i pro víru - bez skepse a pochybování není ani víra. A Hamlet má skepsi velmi silnou. No, a právě vědomí toho, že to tak je, z nás dělá zbabělce.  
  

A když je to svědomí?  
  

Pak Hamlet má svědomí, a právě proto nezabije Claudia. Tady je zajímavá etymologie slova "conscience". Ke slovu "science" - "věda" je přidána latinská předložka "con" - "s". Čili svědomí je vědomí s . ohledem na něco jiného, vědomí něčeho s něčím jiným. Čeština je tu ve vzácné shodě s angličtinou, i česky je slovo svědomí vědomí s něčím. Pro mě bylo důležité si i při překladu uvědomit, nesvědomí je vědomí s ohledem na něco, a jde o to, jak se to něco definuje.  
Abych se to dověděl, přečetl jsem dobové teologické traktáty o svědomí. Podle nich svědomí není a nemůže být záležitostí jednotlivce, není to subjektivní záležitost. To je velký rozdíl oproti modernímu myšlení. Myslím, že každý z nás by měl blíž k tomu, že mít svědomí je osobní záležitostí - já buď mám, nebo nemám svědomí, a tím by to mělo končit, čili lidé se dělí na ty, kteří mají svědomí, a na ty, kteří ho nemají, a je to osobní věc. V renesanci to tak nebylo. Svědomí znamenalo pokoru vůči nějakému vyššímu řádu, ať už náboženskému, nebo etickému, bylo to něco nadosobního, nebylo to jen rozhodnutí jedince. Jde zkrátka o to, že i když člověk něco dělá s nejlepším svědomím, to znamená s přesvědčením, že je v právu, ještě to neznamená, že v právu je. Otázky totiž jsou: Oč se opírá to čisté svědomí? Jak víte, že je to správné? Čili svědomí je vědomí řádu.  
  
"Teď hlavně myslet hlavou," říká Hamlet. Já se taky snažím. Vražda je zločin proto, že je narušením řádu, který panuje v lidské společnosti. A svědomí - čili vědomí řádu - mě na tu upozorňuje. Ba přímo mi nedá spát a tím mě pohání k zodpovědnosti vůči řádu.  
  
Přesně tak. Králi Claudiovi vzalo svědomí možnost modlitby. Zabil člověka, bratra a krále v jedné osobě, čili to je vražda na třetí. A Claudius to ví. A svědomí ho postihne:  
  
Ne, nemohu se modlit,  
ač touhu silnou mám i odhodlání.  
Má vina však je silnější než přání.  
Slova jdou k nebi, myšlenky však ne.  
Což prázdné slovo k nebi dosáhne?  
Lidé se nemají zabíjet, protože to je narušení řádu. Hamlet věděl, že akt pomsty je nebezpečný, protože ho může dostat do rozporu s vědomím i svědomím. Myslím, že tragédie Hamlet je o svědomí a činu a o jejich vzájemném vztahu, o tom, co to je mít svědomí, jak je těžké jednat podle svědomí a jak je těžké to svědomí uchopit, vědět, co to je a oč přesně se opírá. Je to divadelní sonda svědomí.  
  
Jenomže Hamlet nakonec zabil. Stal se vrahem.   
  
Existuje esej Poselství smrti od Wilsona Knighta, který v něm vyslovuje myšlenku, že ne Claudius, ale Hamlet může za celou tragédii. Tím, že se snaží odhalit a pomstít smrt svého otce. Ve hře se neříká, jestli starý Hamlet byl dobrý král, a věřit synovi, který svého otce nekriticky miluje, není důvod. Claudius spáchal zločin, ale kdoví, jestli by nebyl lepší král. Spisovatel John Updike v románu Claudius a Gertruda přepsal příběh tak, že Hamlet do ničeho nešťourá, vezme si Ofélii, pokorně přijme Claudiovu přízeň a po něm usedne na trůn. Je to velmi vtipné. A představte si, že jedna známá profesorka anglické literatury z Oxfordu přednesla v Praze přednášku o tom, že Hamlet je několikanásobný vrah. S naprostou vážností tvrdila, že Hamlet je zodpovědný za několik vražd. Já jsem s ní v té přednášce polemizoval, protože jsem to nemohl přijmout. Řekla, že jako překladatel Shakespeara příliš přejímám rozšířený názor, že zločinec je Claudius - a on bezpochyby je, protože ta první vražda je jeho - , ale že zapomínáme na Hamletovy vraždy. Bylo marné vysvětlovat, že ten prvotní zločin Claudiův je tak hnusný a hrozný, že přebíjí všechno ostatní. Ona to odmítla a trvala na své argumentaci, takže jsme se rozešli s tím, že si každý podržíme svůj názor. Já opravdu stojím za svým a tím většinovým názorem, že prvotní zločin a hřích - Claudiova vražda Hamletova otce - je skutečným hnacím motorem, prapříčinou té tragédie, a odpovědnost Hamleta za smrt několika lidí je druhotná, zapříčiněná tou první vraždou. Jsem přesvědčen, že poselství smrti, ta smrtonosná síla opravdu vychází od Claudia.  
  
Pojďme konkrétněji pojmenovat tu odpovědnost. To jsem zvědavá, jak Hamleta obhájíte.  
  
Za smrt Ofélie může nést odpovědnost jen řekněme morální. Laerta zabil v souboji. Dal zabít Rosencrantze a Guildensterna, to ano. Ti dva vezli anglickému králi písemnou žádost Claudia, aby popravil Hamleta, a Hamlet to místo sebe přepsal na ně. Nevěděl, že nevědí, co vezou. Polonia zabil sám, ale to je neúmyslné zabití, Polonius za závěsem neměl co dělat. I když, pravda, do záclon a závěsů se bezhlavě nepíchá, zvláště když je jasné, že tam někdo je.  
  
Mrtvé tělo Polonia osobně odtáhl pod schody. Ani ho nenapadlo projevit lítost. Takže nám ani nedává šanci vzít ji za účinnou.  
  
  

Polonia mu nebylo líto. Jistě ne proto, že Polonius nerozuměl divadlu a pronášel hloupé poznámky, ale proto, že Hamlet už byl za lítostí, už se dostal příliš daleko. Myslím, že tragédie Hamleta je také o tom, zda je možné zůstat nevinným v prostředí zločinu.  Hamlet žije ve společnosti, která je prohnilá odshora dolů, do kořene zkorumpovaná. To je dáno už tím, že hlava státu je vrahem, čili zločin je přímo na nejvyšších místech. A problém je: Může člověk, který jedná v takovém světě, jednat bezúhonně? Myslím, že ne. Hamlet se musí ušpinit ve špinavém světě.  
  
Ono by se to dalo vysvětlit i tak, že Hamlet se chce dostat na trůn. Ve hře říká: "Mám zaražený postup." Rosencrantz namítá: "Jak to? Král vám dal slovo, že jste dědic trůnu." A Hamlet odpoví: "Ano, ale znáte to: Dočkej času - to přísloví mi páchne plesnivinou." Ducha zavražděného otce můžeme vyložit jako Hamletův vnitřní hlas touhy a zdůvodnění si cíle a činu. (Podobně jako čarodějnice u Macbetha.)  
  
To není nezajímavá teorie. Hamlet byl synem krále Hamleta, čili měl být králem po něm. Navíc měl všeobecnou podporu a sympatie lidí na rozdíl od Claudia. Čili, ne že by Hamleta tato myšlenka nenapadla. Ale - a to je podstatné - Hamlet nikdy nemluví tak, že jde vykonat mstu za otce s tím, aby byl králem.  
  
Pravda, k činům Hamleta dochází spíš proto, že se mu to jaksi vymyká z rukou, než že by si je plánoval. "Šílencům se často poštěstí, co zdravý rozum neporodí nikdy," říká Hamlet. A Claudia nakonec zabije v situaci jaksi vykloubené z řádu.  
  
A neudělá to jako akt msty za otce, on ho v tu chvíli zabíjí za to, že Claudius sehrál špinavou hru a zinscenovat vražedný souboj.  
  
Takže se mu vlastně podařilo pomstít otce, aniž to byla pomsta. Všechno to dlouhé nekonání došlo smyslu. Svědomí ho (v tomto případě) nemá proč pronásledovat, a s vědomím je to zase v pořádku - byl znovu nastolen řád.  
  
Poté, co byl porušen, protože Claudius, a Laertes nedodrželi pravidla a rituál čestného šermířského souboje tím, žer do něj zanesli jed v podobě otráveného rapíru a perly ve víně. A v souboji zdárně bojující Hamlet je nečestně zasažen otráveným rapírem. Takže je otázka, do jaké míry je Hamlet oběť, a do jaké míry je aktivní činitel. To je velká otázka, protože Hamlet je do jisté míry obětován. Proto je to tragédie. Slovo tragédie je odvozeno od slova tragéd, což je kozel, a ten - stejně jako beránek - byl obětním zvířetem. Čili v etymologii slova tragédie je oběť. A obětování je rituál. A já jsem si při překládání Hamleta rvědfomil, že jsou tu rituály neustále narušované.   
Pohřební rituál krále Hamleta je narušen Claudiovou myšlenkou na svatbu s jeho ženou-vdovou i samotnou svatbou, která se koná už měsíc po pohřbu. Tím je ovšem současně narušena svatba. Claudius sám ten narušený rituál pojmenuje slovy:  
  
 ...se slzou v jednom, smíchem v druhém oku,  
veselí na pohřbu, na svatbě smutní.  
  
  

Další rituál pohřbu Ofélie je narušen scénou rvačky Hamleta s Laertem, navíc kněz odmítá poskytnout veškeré liturgické služby. Ta hra narušením rituálu vlastně začíná. Bernardo přichází na hradby vystřídat ve službě Francisca a křikne: "Kdo tam?" Francisco mu samozřejmě odpoví: "To musíš říct ty mně." Rituál předání stráže je narušen, hra začíná docela obyčejnou chybou. Člověk si pak uvědomí, proč k ní došlo. Bernardo má totiž strašný strach. Je magický čas půlnoci a něco divného se děje - zjevuje se duch. Bernardo ze strachu poplete protokol a do černé tmy tak v podobě prvních slov padne první hamletovská otázka "Kdo tam?". Navíc může znamenat: Kdo jste vy  tam v té tmě, vy diváci, kdo jste, kdo jsme, kdo jsou lidé? To je geniální začátek a pro mě to byl vzkaz, že Hamlet je hra v tázacím způsobu, tragédie otázek. Následuje mnoho otázek, včetně "Být, nebo nebýt?". Tragédie Hamlet je neustálé tázání se. A jsem přesvědčen, že ty otázky jsou i za jejím koncem: Co se vlastně stalo? Kde je duch? Jak to, že na konci není, když to právě on na začátku spustil? Co tom říká, když vidí svého syna, kterého vyzval ke mstě, zavražděného? Otázka svědomí by se mohla vracet k duchovi.Ještě jedna otázka visí ve vzduchu: Jak to bude dál s Dánskem?  
  
Ma konci hry přebírá vládu nad Dánskem norský princ Fortinbras a jeho projev nápadně připomíná Claudiovu řeč ze začátku hry. Tam se Claudius chápal svých práv jako král, pálil salvy z děl, byl smutný a veselý. Na konci je Fortinbras smutný a veselý, pálí salvy z děl a má "dávná práva v dánském království". Ta paralela nemusí být náhodná a bezvýznamná. Fortinbras mluví podobně jako Claudius, takže otázka je, kdo se tady ujímá vlády? Navíc Fortinbras je velitel cizích armád, takže v tuto chvíli je Dánsko okupovaná země!  
  
To je ale složitý příběh.  
  
Hamlet je tak dlouhá rozvláčná hra, protože každý v ní má svůj příběh a každý ten příběh chce vyprávět. Ale všechny jsou nedokončené. Dokonce i hlavní - Hamletův - příběh končí uprostřed věty. Hamlet umírá a nedokončí větu, jen dodá: "Zbývá už jen ticho." Já jsem zvolil tento překlad, nikoli "Já už to nedopovím", třebaže nedopovídání těch příběhů je velmi smysluplné, ale to ticho je podle mě filozofičtější, básničtější, je to to nesmírné ticho, které zbývá za smrtí Hamleta. On mlčením i začíná. Stojí na jevišti a mlčí. A končí mlčením, když mu smrt přerve větu v půli. U Hamleta jsem si velmi ostře uvědomil vztah mezi mlčením a řečí. Mlčení promlouvá. Není to absence řeči, je to její pokračování, jiná forma sdělení významu.   
V tragédii Hamlet je takový zvláštní sémantický striptýz. Na cestě k odhalení Hamleta zvedáte závoje, nacházíte jeden pod druhým, a pořád se nemůžete dobrat té nahoty, můžete e o to jen pokoušet. Hamlet je o tom, že smysl věcí není cosi daného, co lze najít třeba usilovnou prací, ale že je to něco, co je třeba neustále hledat, a to i při vědomí, že nikdy nenalezneme jednoznačnou odpověď. Že smysl je v tom hledání. Hamlet tento princip úžasným způsobem zpodobňuje. 

Bylo by ještě hodně o čem mluvit. Hra Hamlet funguje jako meditace, hledání smyslu, ale také jako strhující krvavý příběh. Lez ji číst jako thriller, detektivku, krvák, nebo jako hru politickou o tom, co dělat se zločincem, který je u moci. Hamlet je také hra o zločinu spáchaném v minulosti a o tom, jak nesmírně obtížné je ho dokázat. A taky je to hra o velké krizi. Takový povzdech renesance. Jako by renesance Hamletem nahlížela do své vlastní propasti. Hra byla napsána kolem roku 1600, za soumraku jednoho a na prahu nového století, kdy něco starého ještě nezemřelo, a něco nového se ještě nezrodilo. A na švu těch dob balancuje Hamlet.  
  
A předstírá šílenství, aby se v tom vyznal. Aby pravdu našel, i aby ji skryl. Přece jen jste m dal možnost citovat z vašeho překladu Hamletova slova, už jsem myslela, že o to přijdu:  
  
                Blázním pouze severoseverozápadním  
                směrem. Když fouká vítr od jihu,  
                rozeznám vola od kola.
##### Franz Kafka  * 3. 7. 1883 Praha, † 3. 6. 1924 Kierling u Vídně;

- pražský německy píšící spisovatel židovského původu. Narodil se a žil v Praze, kde vystudoval práva na německé univerzitě, po studiích byl zaměstnán v Dělnické úrazové pojišťovně. Zemřel předčasně na tuberkulózu. Jeho dílo, za života téměř neznámé, ho proslavilo až po smrti. V závěti žádal, aby byla zničena veškerá neuveřejněná díla (tj. vše kromě několika povídek), ale jeho přítel M. Brod dílo vydal (nedokončené romány – **_Proces_**, **_Zámek_**, **_Amerika_**, původně název  _Nezvěstný_). Kafkovy knihy odrážejí rozpory doby, hlavně však zrcadlí jeho osobní duševní rozpolcenost, poukazující na  sociální, národnostní i rasové odlišnosti. Touto rozpolceností trpěl, ale nedovedl ji řešit. Pocit nesounáležitosti, vyřazenosti a izolovanosti jsou základními motivy jeho života i tvorby. Ovlivněn svou rodinou (napjatý vztah s otcem) a nevydařenými zasnoubeními (s Felicií Bauerovou, Julií Vohryzkovou) trpěl pocity vnitřního sváru, touhy po něčem, čeho není schopen dosáhnout. Jeho dílo předkládá čtenáři obraz epochy konce, rozpadu a ztroskotání, zachycuje krizi společnosti, která znamená současně i krizi jedince a umění. Je zoufalým výkřikem člověka nenacházejícího nikde oporu. Stávající život byl pro Kafku nesnesitelný, jiný způsob života nedosažitelný. V díle se projevuje odcizení člověka, které je pojato nadčasově a mimo určitý prostor, takže je lze aplikovat na nejrůznější společenské systémy.

Kafka vydal pouze několik povídek: Rozjímání, Ortel, Proměna, Venkovský lékař, V kárném táboře a Umělec v hladovění 

**_Rysy Kafkovy tvorby:_** fantaskní a absurdní svět, svět byrokracie a odcizování člověka, technika detailního popisu, bezvýchodnost

a pesimismus, groteskní pojetí reality, snovost, nerespektování časové posloupnosti, mnohoznačnost, významová otevřenost, kompoziční volnost, postavy nemají příjmení, označovány jen iniciálami

_Nedokončené romány:_

**_Amerika_**  (původně název _Nezvěstný_) vydal jen první kapitolu nazvanou _Topič_.

- o 16letém chlapci poslaném za trest do Ameriky; hledání místa v životě

**_Proces_**  (10 samostatných kapitol) -  předjímá události pozdějšího fašistického a komunistického teroru; hrdina, Josef K., je souzen za zločin, který nespáchal, přijímá však svou vinu. Dílo zachycuje absurdní svět odcizování člověka, který se provinil tím, že připustil zmechanizování svého života; spořádaný a pracovitý bankovní úředník Josef K. je v den svých 30. narozenin obžalován z neznámého přečinu; snaží se marně čelit absurdní situaci; rok po zahájení procesu je neznámým soudem obžalován a odsouzen k smrti; bezvýchodnost, groteskní zachycení reality, detailní popis i jevů nikdy nespatřených, pesimismus; temná, až snová atmosféra, kritika anonymní moci; kompoziční volnost, stroze věcné sdělení 

**_Zámek_** – v tomto románu zachycuje Kafka pokus vyděděnce (zeměměřič K.) začlenit se do společnosti; tato cesta vede pouze přes zámek, ale zámeckou byrokracii nelze překonat; absurdní svět ovládaný anonymní mocí 

Významný dokument Kafkova života i jeho doby představují **_dopisy (_**_Mileně_, _Felicii_, _Ottle_ a _rodině_) a _Deníky_.

##### Proměna (1912) – povídka; groteskně krutý příběh

**_1. Místo a doba děje:_**

**_byt Samsových_**; nadčasová platnost

**_2. Dějová osnova:_**

Řehoř Samsa je obchodní cestující, který žije se svými rodiči a sestrou ve společném bytě. Je mladý a pro svou rodinu velmi důležitý, protože ji prakticky živí. Jednoho dne se probudí a zjistí, že se proměnil v jakýsi hmyz. Má dvě tykadla, krunýřovité tělo, výztuhami členěné břicho a velký počet nožiček, které ani neumí ovládnout. V první chvíli ho napadá, že zaspal. Již dávno měl být v jiném  městě. Ve firmě vědí, že se nedostavil.Samsa si dělá starost, jak situaci vysvětlí. Slyší rodiče, jak se strachují, co se s ním stalo, neboť dosud nevstal. Samsa však není schopen s nimi promluvit, protože vydává jen zvuky, kterým není rozumět. Do bytu přichází prokurista firmy a chce se Samsou mluvit. Po delších obtížích se mu podaří otevřít dveře, šokován utíká pryč. Matka omdlí a otec s nechutí zažene hmyz zpět do pokoje. Rodina se Řehoře začne štítit, omezí s ním styk na nejmenší míru. O jídlo se mu stará pouze sestra Markéta. S ubíhajícím časem nenávist rodiny vůči Řehořovi narůstá. Řehoř na sebe nedbá a propadá zvířecímu způsobu života v souladu se svou hmyzí podobou. Lidskou podstatu však neztrácí, nadále je schopen citových prožitků. Ve chvílích, kdy sestra hraje na housle třem novým podnájemníkům, je okouzlen její hrou. Řehoř se připlíží do pokoje s touhou po jejím porozumění. Podnájemníci, zděšeni pohledem na Řehoře, dávají výpověď a sestra trvá na tom, že se „hmyzu“ musí zbavit. Řehoř se po jejím hysterickém výstupu s námahou vrací do svého pokoje. Když později zjistí, že je v místnosti uzamčen, ochabují jeho poslední síly. S dojetím a láskou ještě vzpomíná na své nejbližší. Samsa umírá žalem, neboť se stal pro rodinu přítěží. Zprávu o jeho skonu, kterou komentuje posluhovačka slovy: _„Pojďte se podívat, ono to chcíplo, leží to tam dočista chcíplé,“_ přijímá rodina s úlevou. Po několika měsících vyjíždí rodina za město a hovoří o nadějných vyhlídkách do budoucnosti, spojených výměnou bytu.

##### _3. Hlavní postavy, jejich charakteristika:_

_Řehoř Samsa_ – obchodní cestující, nevýrazná osobnost; vyznačuje se svědomitostí, ale také jistou úzkostností a sníženou sebedůvěrou

_Řehořův otec_ – muž činu, ztělesnění nerozvážné síly a prchlivosti

_Řehořova matka_ – starostlivá, zároveň však opatrná a nedůvěřivá, usilovně v sobě přemáhá odpor k broukovi, který by měl být jejím synem

_sestra Markéta_ – rozporuplné chování, snaží se svému bratru pomoci (výsledky její snahy nejsou zdaleka jednoznačné a mnohdy Řehořovu situaci ještě více komplikují)

- matka a Markéta nakonec upřednostní vysvětlení, podle něhož se Řehoř ztratil, a uhynulé hmyzí monstrum s ním tedy nemá nic společného

##### _4.Autorův záměr (hlavní myšlenka díla):_ Autor chce vyjádřit existenciální pocit odcizení člověka v moderním světě. Jedinec není proti tomuto pocitu ochráněn ani mezi nejbližšími , v rodinném kruhu, odcizení se v tomto prostředí spíše paradoxně ještě stupňuje

**_5. Umělecké zpracování:_** Povídka je rozdělena do tří kapitol:  1) Řehoř Samsa a rodina se vyrovnávají s nastolenou situací;  2) nacházejí dočasný způsob, jak spolu žít; 3) moment odcizení se vrací (nikdy zcela nezmizel), a to s mnohem větší silou- objektivně vedené vyprávění je až realisticky uměřené; kontrast: realistické vyjádření vnějších okolností x nadreálná fantastická proměna autorův styl je věcný, až úřednicky strohý, přísně racionální – to ostře kontrastuje se snovostí výchozí situace (podle některých výkladů lze povídku číst jako umělecký přepis noční můry); vyprávění je vedeno v neosobní er-formě, jednotlivé postavy jsou nahlíženy z vnější perspektivy


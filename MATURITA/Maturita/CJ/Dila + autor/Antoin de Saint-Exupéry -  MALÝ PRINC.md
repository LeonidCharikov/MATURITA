**Antoin** **de** **Saint****-****Exupéry** séntegziperi * 29. 6. 1900 Lyon, † 31. 7. 1944 u Korsiky (pohřešovaný) 

- francouzský prozaik; vojenský a poštovní pilot, průkopník letecké pošty a dopravy v Africe a v Jižní Americe. Narodil se ve šlechtické rodině. Během 2. světové války jako major letectva Svobodných Francouzů bojoval na Sardinii a Korsice. Nevrátil se z průzkumného letu nad okupovanou Francií; pravděpodobně byl sestřelen německými stíhači. Autor humanistických a morálně alegorických příběhů, které jsou prostoupeny filozofickými úvahami hledajícími morální a duchovní smysl lidského života v nadosobním cíli člověka, který překonává sebe sama. Jeho tvorba, ve které se odrážejí zkušenosti z létání, je poselstvím o nutnosti stálého hledání lásky, přátelství, nezištné pomoci druhým a moudrosti. Veškerá tvorba Antoina de Saint Exupéryho je spjata s jeho celoživotní vášní – létáním.

V roce 1936 havaroval při letu nad Saharou a prožil několik dní uprostřed pouště.

K této události se vrátil o pár let později v pohádkovém příběhu vyprávějícím o setkání pilota, opravujícího porouchaný stroj, s človíčkem z daleké miniaturní planetky – malým princem. Ten se ocitl v poušti dobrovolně; opustil svůj domov, když začal pochybovat o lásce květiny (růže), kterou miloval. Kniha **Malý princ** vznikla r. 1943. Život malého prince je včleněn do třiceti kapitol. Jedinou jeho povinností je starat se o jedinou růži. Hned, jak se však před autorem objevil, požádal ho o nakreslení beránka. A tady vznikla další zajímavost **Malého prince**. Knihu pro děti, ale bez obrázků si ani před padesáti lety uměl málokdo představit. Přitom se žádný z ilustrátorů neodvažoval **Malého prince** ilustrovat. Nezbylo tedy nic jiného, než aby obrázky nakreslil sám autor. Ještě dnes se zdají být sice příliš jednoduché a naivní, ale dětem se kresbičky líbily a líbí. A tak **Malý princ** se stal jednou z nejvyhledávanějších dětských knížek na světě.

Z Exupéryho tvorby:  **Noční let, Země lidí, Válečný pilot, Malý princ, Citadela** (nedokončeno)

 **_MALÝ PRINC_** (1943) – filozofická pohádka pro dospělé, inspirovaná autorovým zážitkem

**_1. Místo a době děje:_** Sahara, vesmír (princovo putování končí na planetě Zemi); příběh není zasazen do konkrétní doby

**_2. Dějová osnova:_**

Kniha vypráví o pilotovi, který havaroval se svým letadlem na saharské poušti, zde potkal malého prince. Ten přišel z daleké planetky B 612. Princ z ní uprchl, neboť zapochyboval o lásce květiny (růže), kterou miloval. Malý princ vyprávěl pilotovi o planetách, které zatím navštívil. Obyvatelé těchto planet představovali pokřivené lidské charaktery (rozkazovačný král, který chtěl všemu vládnout; domýšlivec, jenž chce být sále obdivován; pijan, který pije, aby zapomněl, že se stydí za to, že pije; businessman, který stále počítá hvězdy; zeměpisec – neustále vyzvídal, co kde malý princ viděl, aby si vše mohl zaznamenat). Na šesté planetě se malý princ setkal se smutným pracovitým lampářem, který stále zhasínal a rozsvěcel pouliční lampu. Princovo putování skončilo na sedmé planetě – Zemi. Zde se setkal s liškou, která ho zasvětila do tajemství hlubokého citu („vidět srdcem“) a přivedla k poznání, co pro něho květina znamená. Prostřednictvím lišky poznal princ, co je skutečné přátelství, jak proniknout k podstatě věcí. Díky ní také pochopil, že co je důležité, je očím neviditelné, že jen srdcem správně vidíme. Po setkání s výhybkářem věčně spěchajících vlaků a obchodníkem prodávajícím pilulky utěšující žízeň pochopil malý princ nesmyslnost lidského spěchu a honby za náhražkami. Během princova vypravování došla pilotovi voda. Princ pomohl žíznícímu letci najít studnu. Poté letec-vypravěč dokončil opravu stroje. Malý princ byl stále smutnější, protože toužil po návratu domů. Jeho planeta byla příliš daleko. Princ pilotovi řekl, že jeho cesta je těžká, a proto s sebou nemůže vzít své tělo. V písku se zableskl had, který ho uštkl do kotníku,

a tak se cestou smrti vrátila princova duše na planetu ke květině, za kterou se cítil být odpovědný.

**_3. Hlavní postavy, jejich charakteristika:_**

_Malý princ_ - zpočátku pochybovačný (láska květiny), zklamaný (lidské charaktery), později nachází skutečný smysl života (láska, přátelství); nechápal svět dospělých (zloba zášť, faleš, chamtivost aj.)

_Pilot_ – vypravěč; _obyvatelé planet:_ rozkazovačný král, domýšlivec, pijan, businessman, sobecký zeměpisec = představují pokřivené lidské charaktery; _lampář_ – pracovitý, ale smutný; planeta Země: _liška_ – moudrá, přátelská, pozitivně ovlivnila myšlení malého prince, pomohla mu najít skutečný smysl života (láska, přátelství); _výhybkář, obchodník s pilulkami na žízeň_ – reprezentují spěch a honbu za náhražkami = pro malého prince nesmyslné, zbytečné, bezcenné; _Had_ – jeho uštknutí navrací malého prince zpět na svoji planetu  

**_4. Autorův záměr, hlavní myšlenka díla:_**

Láska a přátelství nás mohou zbavit osamělosti, pokud se dokážeme obětovat pro druhé lidi (darujeme sami sebe). Autor protestuje proti násilí, špatnostem a válce. Exupèryho poselství je založeno na pochopení, že všeobecně uznávané hodnoty moderního světa (ovládání přírody, světa, lidí, egocentrismus, poživačný materialismus, racionalismus, závod s časem) jsou bezvýznamné v porovnání s láskou, přátelstvím a lidskou solidaritou. Dílo vede k zamyšlení nad pravými hodnotami lidského světa.

**_5. Umělecké zpracování:_**

- filozofická pohádka pro dospělé (ale i děti), napsána po kapitulaci Francie v newyorské emigraci v r. 1942 (vyšla 1943); Exupéry ji věnoval  svému nejlepšímu příteli – spisovateli _Leónu Werthovi_; dílo sám ilustroval

- příběh je inspirován vlastním zážitkem (r. 1936 havaroval při letu nad Saharou a prožil několik dní uprostřed pouště); kniha obsahuje

30 kapitol, alegorický příběh

**_Kontrasty:_** dětský bezelstný svět x svět dospělých, pocit osamocení x lidská potřeba družnosti, život x smrt, svět lidí x svět zvířat

**_Symbolika:_** _srdce_, _květina_ (láska, přátelství), _studna_ (voda = život) _had_ (smrt = návrat nehmotné duše na planetu), _liška_ (moudrost)

Autor vypravuje zhuštěnými větami, za jejichž jednoduchostí se ukrývá životní moudrost, touha po lásce a dobru a poznávání světa srdcem.